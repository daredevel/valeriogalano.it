---
title: Perché la Net Neutrality ci riguarda tutti?
author: Valerio Galano
type: post
date: 2017-12-09T10:00:05+00:00
url: /news-e-approfondimenti/perche-la-net-neutrality-ci-riguarda-tutti/
layout:
  - sidebar
gallery_layout:
  - tiled
trx_addons_post_views_count:
  - 101
categories:
  - News e approfondimenti

---
Il prossimo 14 Dicembre la _U.S. Federal Communications Commission_, ente che regolamenta il traffico Internet negli Stati Uniti, deciderà se abolire o meno il principio della _Neutralità della rete_ (conosciuto come Net Neutrality). La decisione non riguarda solo la regolamentazione negli USA ma, ovviamente, le ripercussioni saranno di livello globale.

In parole estremamente semplici, la Net Neutrality è quella norma che impedisce ai provider di servizi Internet di penalizzare o favorire il traffico generato da un determinato fornitore di servizi. Per fare un esempio, questa norma vieta all’AT&T di rallentare il traffico di Netflix rispetto a quello Youtube o viceversa.

La ragione ufficiale per l’abolizione della Net Neutrality è che alcuni servizi generano un traffico notevolmente più alto di altri e, per questo motivo, dovrebbe riconoscere un compenso al provider di cui utilizzano le infrastrutture. Il problema, però, è che dare ai provider il potere di scegliere quali servizi favorire e quali penalizzare, significa dare loro l’occasione di stipulare contratti con i migliori offerenti e, di conseguenza, stroncarne i concorrenti rallentandone il traffico fino a renderne sconveniente l’utilizzo da parte degli utenti.

Una situazione del genere potrebbe potenzialmente rappresentare la fine di qualsiasi startup che non sarebbe mai in grado di soddisfare i grandi provider sul piano economico. La stessa Internet Association (composta fra i tanti anche da Facebook, Amazon e Google), si è detta contraria all’abolizione della neutralità.

In Europa, le norme sono differenti, ma il timore è che la scelta della FCC possa avere ripercussioni anche nel Vecchio Continente. Un esempio di cosa potrebbe diventare Internet senza il principio della neutralità è rappresentato dal provider [MEO in Portogallo e Vodafone in Spagna][1]. Nell’immagine che segue, (presa dall’articolo al precedente link) vengono mostrate le tariffe MEO per l’acquisto di traffico per specifiche applicazioni. Badate bene: MEO non vende pacchetti di traffico per una tipologia di servizio (messaging, social network o video) come accade ad esempio con Vodafone Italia, ma proprio per determinati servizi (Facebook, Instagram, WhatsApp, ecc.).

{{< figure src="https://cdn-images-1.medium.com/max/800/1*NUhHLYsJFwwTRFhv-DkFgw.jpeg" caption="Screenshot del sito di [MEO](https://www.meo.pt/internet/internet-movel/telemovel/pacotes-com-telemovel) (su [archive.is](http://archive.is/K91Sg))" >}}

Infine, c’è un’ulteriore questione da tenere in considerazione: in Italia, come tutti ben sappiamo, la copertura dei vari provider non è uguale su tutto il territorio nazionale: ci sono zone in cui alcuni provider non sono addirittura presenti. Cosa accadrebbe se il servizio di cui vogliamo usufruire fosse privilegiato da un provider a cui non possiamo abbonarci e fosse invece ostracizzato da tutti gli altri? Non ci resterebbe che rinunciarvi.

Supponiamo, ad esempio, che FastWeb stipulasse un contratto con Netflix e Telecom facesse lo stesso con Infinity. Se a casa vostra non ci fosse la possibilità di attivare una linea FastWeb? Dovreste rinunciare a Netflix e potreste vedere solo Infinity.

Personalmente, io vorrei essere libero di scegliere quali servizi utilizzare. E voi?

 [1]: http://www.lastampa.it/2017/11/20/tecnologia/news/spagna-e-portogallo-mostrano-com-internet-senza-la-net-neutrality-9w8g0wDWA02WqYx2JOPkfP/pagina.html